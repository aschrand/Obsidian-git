---
created: 2022-11-04T16:20:03 (UTC +01:00)
tags: []
source: https://www.dreamfactory.nl/dreamfactory/artikelen/van-vertrouwen-naar-resultaat
author: dreamfactory
type: artikel
---

# Van vertrouwen naar Resultaat

> [!abstract]
> Dreamfactory helpt organisaties met vergroten van ondernemerschap van inhoudelijk sterke professionals. Auteurs van Opdrachtgever Gezocht - acquireren als onderdeel van je werk en Opdrachtgever Tevreden - van inhoudelijk expert naar adviserend partner.

---

Patrick Lencioni heeft een aantal lezenswaardige boeken geschreven, waarvan de bekendste is: De vijf frustraties van teamwork - en hoe die te verhelpen. Hij maakt daar een koppeling tussen de harde resultaten en het zachte vertrouwen.

Als vertrouwde adviseur ben je uiteraard ook op zoek naar resultaat. 

**_vijf lagen_**

Lencioni stelt dat er een aantal voorwaarden zijn om als team resultaten te bereiken. Die voorwaarden tekent hij in piramidevorm.

![](https://www.dreamfactory.nl/images/Lencioni_piramide_afbeelding.png)

Elke laag kun je pas goed invullen als de laag daaronder stevig genoeg is:

## Resultaat

Elk team of elke organisatie wil een bepaald resultaat bereiken. De eerste valkuil is dat je onduidelijke doelen stelt, of dat de doelen geen gedeelde doelen zijn, maar persoonlijke doelen.  
Een meetbaar doel heeft de voorkeur, want dat weten we of we op de goede weg zijn.

Overigens is het wel handig om de persoonlijke doelen van je opdrachtgever of leidinggevende te kennen. In onze boeken en trainingen besteden we expliciet aandacht aan het verduidelijken van het resultaat met het U-model.

## Verantwoordelijkheid

Om resultaten te bereiken, is het essentieel dat iedereen zijn verantwoordelijkheid neemt. Dan helpt het uiteraard als we weten wie waarvoor verantwoordelijk is. Maar dat is niet genoeg. Met verantwoordelijkheid nemen bedoelt Lencioni ook elkaar aanspreken op wat je zou moeten doen.

Dus de leidinggevende en de adviseur spreken elkaar aan op wat is afgesproken. Als een van de twee niet doet wat hij zou moeten doen, spreekt de ander hem daarop aan. Dat is voor de adviseur soms wat spannend, moet je je broodheer vertellen dat hij zijn deel van het werk niet doet?. Eh, ja, dat moet.

## Betrokkenheid

Je neemt pas je eigen verantwoordelijkheid als je je betrokken voelt bij de afgesproken resultaten en de genomen beslissingen. Betrokkenheid is daarom de derde laag. Als je je niet betrokken voelt, is de kans groot dat je dat aanspreken van jezelf en anderen maar laat zitten.

Wat is nodig om je betrokken te voelen?

## Elke mening horen (Functioneel conflict)

Om je betrokken te voelen bij beslissingen, is het nodig dat deze beslissingen genomen zijn met input van de betrokkenen. In ons geval zowel de opdrachtgever als de professional en eventuele anderen. Daartoe is het nodig om elke mening te horen, zodat je de beste ideeÃ«n boven krijgt, zonder je zinvolle bijdrage achter te houden uit angst voor conflicten, egobeschadiging, verlies van de opdracht of andere represailles.

Natuurlijk heeft de opdrachtgever uiteindelijk de taak om een knoop door te hakken. En als hij dat doet nadat hij alle informatie en invalshoeken serieus in overweging heeft genomen, zal het draagvlak voor de beslissing toenemen.

Het helpt voor deze fase om functioneel conflict aan te moedigen. Om expliciet te maken dat je juist op zoek bent naar het functionele conflict.

En uiteindelijk zullen mensen elkaar pas tegenspreken als ze voldoende vertrouwen hebben.

## Vertrouwen

De onderste laag is vertrouwen. Als je elkaar in een team niet vertrouwt, is de kans dat je elkaar eerlijke feedback geeft erg klein.

Om je mening te laten horen, heb je vertrouwen nodig in jezelf en in de ander. Vertrouwen om te weten dat de relatie sterk genoeg is om het functioneel (inhoudelijk) oneens te zijn. Daarom is de eerste stap in een relatie met een nieuw team of een nieuwe opdrachtgever: bouw aan vertrouwen.

Een goede samenwerking begint daarom met de onderste laag. Praktisch zijn er een aantal manieren om dit in te vullen. Een eenvoudige maar belangrijke stap is dat je elkaar leert kennen. En ook de mens achter de professional laat zien. Dat hoeft niet door knuffelsessies op blote voeten. Elkaar leren kennen op een wat dieper niveau kan heel goed door elkaar te vragen wat je bijvoorbeeld belangrijk vindt in de samenwerking. Of wat je doelen zijn, waar je van baalt, of iets anders dat helpt om de mens achter de functionaris te leren kennen.

[[Luciferverhaal]]

