---
title:  PESTLE analyse
type: artikel
created: 2022-11-01
Tags:
  - BA
  - EA
---

>[!info]- Note info
>created: 2022-11-01
>modified: 2022-11-01
>folder: Architectuur

PESTLE 

**Wat is het?**

Een PESTLE is een externe analyse. Het acroniem staat voor omgevingsfactoren op basis waarvan je de macro-omgeving van een organisatie in kaart brengt. De omgevingsfactoren beïnvloeden de organisatie of het project en andersom zijn deze slechts in beperkte mate te beïnvloeden. De analyse helpt om op basis van deze factoren alle mogelijke invloeden en impact (zowel positief als negatief) op de organisatie of het project in kaart te brengen.  

PESTLE staat voor: 

- Politiek  
- Economisch  
- Sociaal-cultureel  
- Technologisch  
- Legal (juridisch)  
- Ecologisch  

De PESTLE-analyse komt ook in andere varianten voor. Afhankelijk van de organisatie kunnen er meer externe factoren worden toegevoegd. Te denken valt aan DEPEST (waar de D voor Demografisch staat) of STEEPLE (waar de E voor Ethiek staat).  De overeenkomst van deze modellen is dat er gekeken wordt naar de externe factoren waarin een organisatie zich beweegt.  

De acroniem PESTLE wordt hieronder uitgewerkt. 

**Wanneer gebruiken we het?**  

De PESTLE-analyse wordt uitgevoerd op de macro-omgeving bij de externe analyse van de SWOT-analyse.  

**Hoe werkt het?**  

Er moet rekening worden gehouden met het type organisatie, waarvoor de analyse is. Ga op zoek naar trends die mogelijk invloed uitoefenen.  

De betekenis en daarbij de eventuele vragen die van belang kunnen zijn, worden hieronder per omgevingsfactor weergegeven.    

**Politiek** 

Beslissingen die door de overheid worden genomen zijn politieke factoren. Regeringen hebben een grote impact op de publieke voorzieningen in een land maar ook op de economie. Denk aan beslissingen met betrekking tot beleid, Europese wet- en regelgeving, (andere) overheidsprogramma’s, subsidies, accijnzen en toeslagen, belastingen, etc. Schrijf op welke politieke keuzes of activiteiten, zoals verkiezingen, jouw organisatie beïnvloeden. 

**Economisch**  

De economische situatie van een land beïnvloedt het succes van je organisatie. Denk aan economische factoren zoals economische groei, werkloosheid etc. Schrijf bijvoorbeeld de percentages en andere factoren op die van invloed zijn op de organisatie. 

**Sociaal-Cultureel (of: Sociaal-Maatschappelijk)**  

Sociaal-culturele factoren hebben te maken met demografische kenmerken, zoals omvang, groei of samenstelling van de bevolking. Als een bevolking groeit of afneemt, is er meer of juist minder vraag naar producten of diensten. Ook de structuur van de bevolking is voor een organisatie belangrijk. Bijvoorbeeld, in een land waar binnen een jaar veel kinderen worden geboren zal de vraag naar scholen toenemen. Maar ook factoren als normen, gewoonten en waarden van bevolking. Denk aan gezondheidsbewustzijn, (online)gedrag, lifestylekeuzes of grote (terugkomende) evenementen. 

**Technologische factoren**  

De technologische vooruitgang in het aandachtsgebied van de organisatie bepaalt in welke technologieën de organisatie moet investeren om niet achter te lopen. Technologische factoren zijn bijvoorbeeld technische innovaties (zoals AI), R&D-investeringen of IoT. Schrijf op welke technologieën belangrijk zijn in je omgeving en hoe geavanceerd deze zijn. 

**Legal (juridische) factoren** 

Een breed scala aan wetten beïnvloeden hoe de organisatie opereert. Denk bijvoorbeeld aan wetgeving met betrekking tot werknemers, privacy, persoonsgegevens, discriminatie, digitale toegankelijkheid van overheidsdiensten en meer. Schrijf de belangrijkste wetten op die de organisatie (kunnen) beïnvloeden. 

**Ecologisch**  

Onder ecologische factoren vallen het weer, geografische ligging, klimaat en klimaatverandering (en de groei in populariteit om dit tegen te gaan). Elementen die invloed hebben op de ecologie zijn belangrijk, zoals beperkte natuurlijke grondstoffen, recycling, afvalverwerking. Maar bijvoorbeeld ook de link met Brussel (zoals Green new deal). Schrijf de belangrijkste factoren op die van invloed zijn op de organisatie. 

Ook hier maak je kansen en bedreigingen op, waarna je een conclusie van je belangrijkste bevindingen kan trekken. Je kan de belangrijkste kansen en bedreigingen toevoegen aan de SWOT-analyse. 

Zie ook [[PESTLE analyse]]