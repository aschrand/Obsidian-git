---
created: 2023-03-13T10:02:07 (UTC +01:00)
tags: [ea, IT]
source: https://kennisbank.dexc.nl/eherkenning-5-wat-is-eherkenning
author: 
type: artikel
---


> [!abstract]
> Wat is eHerkenning? Dit is een afsprakenstelsel tussen overheid en bedrijven. eHerkenning is in Nederland de standaard voor veilig inloggen namens een organisatie.

---


## Wat is eHerkenning?
Dit is een afsprakenstelsel tussen overheid en bedrijven. eHerkenning is in Nederland de standaard voor veilig inloggen namens een organisatie bij zowel overheden als bedrijven. Met eHerkenning bewoog de branche bovendien naar lagere kosten op sectorniveau, in vergelijking met de **oude** situatie met het Digitaal Paspoort. Dienstverleners betalen in staffels per transacties, met een plafondtarief boven een bepaald aantal transacties (variërend per eHerkenningsmakelaar). Tevens kunnen centrale voorzieningen als Single Sign On en ketenmachtigingen ingevuld worden in het verlengde van het gebruik van eHerkenning.

## Wat zijn de belangrijkste voordelen van eHerkenning?
De belangrijkste voordelen van eHerkenning zijn:

-   eHerkenning is de facto de standaard voor zakelijke authenticatie in heel Nederland, ook buiten de verzekeringsbranche. Vooral voor gebruikers is dit een groot voordeel: zij zullen veelal sowieso een eHerkenningsmiddel moeten aanschaffen om gebruik te maken van diensten van de Belastingdienst, UWV en overheidsinstellingen. 
-   eHerkenning is zowel veilig voor gebruiker als dienstverlener: het is persoonsgebonden en voldoet aan de modernste veiligheidseisen, waaronder de mogelijkheid tot tweefactorauthenticatie.
-   Leveranciersuitsluiting komt ten einde dankzij het open stelsel van eHerkenning. Dit transparante afsprakenstelsel is door de overheid gereguleerd, en biedt aan door hen goedgekeurde private partijen de mogelijkheid om eHerkenning aan te bieden. Dit werkt marktwerking in de hand, en voorkomt een vendor lock-in zoals voorheen met het Digitaal Paspoort.
-   Single Sign On wordt gefaciliteerd door het eHerkenningsstelsel.
-   Ketenmachtiging is in te richten in het verlengde van eHerkenning.

  
## Wat is een makelaar binnen eHerkenning?
De eHerkenningsmakelaar helpt de online dienstverlener (verzekeraar, serviceprovider etc.) bij de aansluiting op eHerkenning. Er zijn 5 makelaars, allemaal erkend door de Rijksoverheid. Zij voldoen allemaal aan dezelfde strenge eisen en leveren dezelfde standaard. Zij onderscheiden op een aantal aspecten. Alle eHerkenningsmakelaars hebben koppelingen met alle erkende leveranciers van inlogmiddelen. De makelaars staan op deze [website](https://www.eherkenning.nl/nl/contact#eherkenningsmakelaars).  

## Wat is een leverancier van inlogmiddelen binnen eHerkenning?
Dit is een leverancier van inlogmiddelen, die ook het inloggen regelt. De leveranciers van middelen staan [hier](https://www.eherkenning.nl/leveranciersoverzicht).  

## [Waarom zijn er verschillende leveranciers?](https://www.eherkenning.nl/vraag-antwoord)
eHerkenning is een publiek-private samenwerking. Commerciële partijen kunnen, na goedkeuring van de toetredingscommissie, een erkende leverancier van eHerkenning worden. Daarom wordt eHerkenning door meerdere commerciële partijen aangeboden. Alleen zij mogen eHerkenning leveren en voldoen allemaal aan dezelfde eisen die worden gevraagd. Beveiliging en functionele kwaliteit is daarmee gegarandeerd.  
De erkende leveranciers concurreren onderling met elkaar op verschillende gebieden, waaronder type eHerkenningsmiddelen en prijs. Hierdoor ontstaat marktwerking en kunt u op basis van uw criteria zelf kiezen waar u eHerkenning aanvraagt.
## Wat zijn de betrouwbaarheidsniveaus binnen eHerkenning?
eHerkenning kent nu vijf betrouwbaarheidsniveaus. U bepaalt het betrouwbaarheidsniveau waarmee uw klant inlogt. Hoe hoger het niveau, hoe meer zekerheid u krijgt over de online identiteit van uw klanten. Onder andere omdat niveau 3 de norm is voor UWV en Belastingdienst is in overleg met stakeholders ook voor dit niveau gekozen in de verzekeringsbranche. Voor bepaalde diensten – rond medische gegevens - is hoogstwaarschijnlijk zelfs een hoger niveau vereist.

## Bedrijfsbeheerder kiezen
Wie als organisatie wil beginnen met eHerkenning, zal eerst een bedrijfsbeheerder moeten kiezen. Deze bedrijfsbeheerder wordt de persoon binnen de organisatie die de eHerkenningsmiddelen van de andere werknemers beheert, en die de onderliggende machtigingen binnen eHerkenning regelt. De bedrijfsbeheerder kan – maar hoeft niet – dezelfde persoon te zijn als de tekenbevoegde van de organisatie in het KvK.
