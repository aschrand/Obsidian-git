---
created: 2023-01-27T11:19:25 (UTC +01:00)
tags: [taal]
source: https://www.frankwatching.com/archive/2019/09/28/schrijf-eens-wat-losser-30-woorden-waar-bijna-altijd-een-spatie-in-moet/
author: Wouter van Wingerden
type: artikel
---

# 30 woorden waar een spatie in moet - Frankwatching

> [!abstract]
> Welke woorden schrijven we vaak aan elkaar, terwijl er eigenlijk een spatie tussen moet? Hier vind je 30 veelgemaakte fouten.

---
## Schrijf eens wat losser: 30 woorden waar (bijna) altijd een spatie in moet

47.9k 28 september 2019 om 09:00 4 minuten lezen

De Engelse ziekte, zo wordt het weleens genoemd: lange Nederlandse samenstellingen in stukjes hakken. Maar daarnaast bestaan er weldegelijk woorden die als één geheel aanvoelen en jammergenoeg tóch met een spatie geschreven moeten worden – zoals _wel degelijk_ en _jammer genoeg_. Lees ze hier en doe het nooit meer fout!

Onze taal is berucht om z’n lange samenstellingen: _jarendertigwoning_, _langetermijneffecten_, _managementassistent_, en nog oneindig veel meer van zulke bouwsels. Dat mensen die heel vaak met een of twee spaties schrijven, is wel te verklaren: de regels zijn lastig, spaties geven overzicht en ‘anders kunnen ze je niet vinden’ (dat veelgehoorde excuus klopt niet: zoekmachines zijn allang zo stom niet meer).

Je kunt na je macrofotografieworkshop een langeafstandsvlucht nemen om vanuit een vijfsterrenresort de mega-indrukwekkende onderwaterwereld van een derdewereldland in beeld te brengen: allemaal goed gespeld. Maar als je daarvoor opzoek bent naar vanalles wat je onderwater nodig hebt, doe je het weer niet goed – want _op zoek_, _van alles_ en _onder water_ kunnen dan nog zulke vaste combinaties zijn, ze worden in twee woorden geschreven.

Dan zit er weinig anders op dan ze uit je hoofd te leren. De dertig gevallen hieronder waarin nu eenmaal [een spatie hoort](https://onzetaal.nl/). Er zijn er vast nog meer, maar dit zijn de gebruikelijkste.

1.  **aan elkaar**
    Gek genoeg schrijf je _aaneenschrijven_ aaneen, maar _aan elkaar schrijven_ los. Net als _bij elkaar_, _door elkaar_, _voor elkaar_ enzovoort.
2.  **aller tijden**  
    Het betekent letterlijk ‘van alle tijden, van altijd’. Niet een van de lastigste dicteewoorden aller tijden.
3.  **begane grond**  
    Misschien heb je er nog nooit over nagedacht dat dit de grond is die ‘begaan’ (‘belopen’) wordt.
4.  **bij voorbaat**  
    Anders dan _bijvoorbeeld_ is _bij voorbaat_ los: ‘Bij voorbaat dank!’
5.  **dan wel**  
    Moet je deze gevallen aan elkaar schrijven dan wel los schrijven? _Dan wel_ (betekenis: ‘of’) is altijd los, in tegenstelling tot _ofwel_ en _oftewel_.
6.  **door middel van**  
    Net als _van_ is _door_ een voorzetsel. Zulke combinaties hebben spaties; vergelijk _bij wijze van_, _op kosten van_, _te midden van_. (Het is wel: _iets doormidden zagen_.)
7.  **in plaats van**  
    Vergelijk _door middel van_. Hier zorgt het Engelse _instead of_ misschien wel voor de verwarring.
8.  **ja maar**  
    _Nee maar_, _ja maar_: vaak samen gezegd, toch losse woorden.
9.  **jammer genoeg**  
    Welke combinaties één woord geworden zijn, is vaak moeilijk te voorspellen. Jammer genoeg is dat bij _jammer genoeg_ nog niet het geval.
10.  **kort geding  
    **Een geding dat kort is; in Nederland is dit een woordgroep, met een spatie dus. In België zeggen ze ‘kórtgeding’ en is het wel één woord.
11.  **maar ja  
    **In twee woorden. Dat lijkt arbitrair, maar nee.
12.  **maar liefst  
    **_Maarliefst_ staat maar liefst 400.000 keer op internet, en toch moet het met een spatie.
13.  **normaal gesproken  
    **Normaal gesproken is een spatie in een vaste eenheid fout; in dit rijtje niet.
14.  **nota bene  
    **‘Let wel’, betekent _nota bene_ letterlijk.
15.  **onder meer  
    **Net als _onder andere_ schrijf je dit los.
16.  **onder water  
    **Alleen in samenstellingen verdwijnt de spatie uit _onder water_, zoals in _onderwatercamera_.
17.  **op zich  
    **Het zou voor zich moeten spreken dat je _zich_ niet aan een voorzetsel vast schrijft, op zich.
18.  **op zoek  
    **Als ik iets _opzoek_, ben ik iets aan het _opzoeken_: als persoonsvorm is het dus één woord. Maar ben je _op zoek naar_ iets, dan is het los, ook zonder vorm van _zijn_ erbij: ‘Op zoek naar inspiratie? Volg een training van [Frankwatching Academy](https://www.frankwatching.com/academy/)!’
19.  **roestvrij staal  
    **Een aanrecht van _roestvrij staal_ is een _roestvrijstalen_ aanrecht – je moet het maar net weten.
20.  **te goed  
    **Een _tegoed_ staat op je rekening. Je kunt ook iets _tegoed hebben_ of _houden_ of je ergens aan _tegoed doen_. Verder is _te goed_ los: ‘Je bent te goed voor deze wereld en dat weet je maar al te goed!’
21.  **te kort  
    **Er kan een _tekort_ (‘gebrek’) ergens aan zijn, en ook in alle vormen van bijvoorbeeld _tekortdoen_, _tekortkomen_ en _tekortschieten_ schrijf je _tekort_. Maar: het is _te kort dag_ en _te kort hebben_ (‘We hebben handen te kort’: ‘te weinig’).
22.  **te veel  
    **Alleen als _teveel_ ‘overschot’ betekent, is het één woord: _het teveel aan regels_. Oftewel, meestal is het los; niet te veel nadenken dus.
23.  **tot nog toe  
    **Net als _tot nu toe_ in drie losse woorden.
24.  **van alles  
    **Na _van_ volgt vrijwel altijd een spatie, dus ook in _van alles_. Ik negeer de uitzonderingen maar even …
25.  **van dien  
    **Pas op dat je niet laks gaat spellen, met alle gevolgen van dien (wat letterlijk ‘daarvan’ betekent).
26.  **voor de hand liggend  
    **De Nederlandse spelling is grotendeels logisch en systematisch; helaas liggen niet alle schrijfwijzen altijd voor de hand.
27.  **weder dienende  
    **Een _wederdienst_ bestaat wel, maar _wederdienen_ niet: het is _ijs en weder dienende_ (‘als het ijs en het weer niet tegenwerken’).
28.  **wel degelijk  
    **Er staat wel degelijk een spatie tussen _wel_ en _degelijk_.
29.  **zeg maar  
    **_Zeg maar_ is zeg maar een van de meest gebruikte stopwoorden, al zijn het er feitelijk dus twee.
30.  **zonder meer  
    **Dit rijtje is zonder meer lastig te onthouden. Toch wens ik je er veel succes mee!

Lees ook: [‘Aantal is enkelvoud!’ en nog 5 betweterige taalregels die je mag vergeten.](https://www.frankwatching.com/archive/2019/08/15/taalregels-fout-spelling-grammatica/)
[[Taalvalkuilen]]
